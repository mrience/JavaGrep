    Byłaś ze mną cały PRL,
    Potrafiłaś bić się i wykłócać,
    Dziś Ci muszę śpiewać jak Jacques Brel:
    "Nie opuszczaj mnie i nie porzucaj!"
    Bo o wolność cały PRL
    Bił się umysł Twój, i czyn, i słowa,
    Dziś, gdy prawie osiągnęłaś cel,
    To mi mówisz, że chcesz emigrować...

    Jak bez Ciebie odbić się od dna?
    Całkiem nie wiadomo, lecz wiadomo,
    Że wewnętrzna emigracja ta
    To w tej chwili jest najgorszy pomysł...
    Na dziesiątkach politycznych scen
    Tłum cwaniaczków chce mnie robić w konia,
    Jest mi wciąż potrzebna niby tlen
    Twoja lekkość, dystans i ironia.

    Polityków paru trochę znam,
    A bez Ciebie i trzech zdań nie skleję,
    A gdy z nimi się w dyskusję wdam -
    Oni nie zmądrzeją, ja zgłupieję...
    Oni wciąż traktują jak ten śmieć
    Moralności mej zasady wszystkie,
    Lecz, gdy przegram - pragnę pewność mieć,
    Że przegrałem w Twoim towarzystwie!

    Chcę Cię mieć przy sobie noce, dnie,
    Więc mnie, proszę, nie strasz swą absencją!
    Ukochana, nie opuszczaj mnie,
    Nie wycofuj się...

            ...Inteligencjo!